Ajťák, vlajkonoš, účetní, ekolog, asistent, prodavač a biolog vejdou do baru... ne, to není vtip, to je sraz Aspergerů...  A o počasí jsme se nebavili... 

Myslím, že Aspergeři dokázali, že se NEnudí...  Pokud bych to sám nezažil, asi bych neuvěřil, že se budou mít ročníky 79, 86, 87, 88, 2x98 a 01 společně o čem bavit... vždyť to jsou čtyři různé dekády, dva různé režimy, dvě tisíciletí.

První do Olomouce přijela Láryfáry, kterou už jsem osobně jednou viděl, a tak jsme se domluvili na takovém našem soukromém před-srazu... No, byl krátký, nestihli jsme ani z poloviny, co jsme původně plánovali, aspoň bude další.

Pardubičtí krajani se scukli už ve vlaku, já s Láryfáry jsme na ně čekali v nádražním podchodu u třetího nástupiště, kam měl jejich vlak přijet, tak, aby nám nemohli nepozorovaně proklouznout. Po chvilce se k nám v čekání připojil Michal, který se netrpělivě chodil opakovaně dívat nahoru na nástupiště a dolů za námi, aby se ujistil, že je vše, jak má být (vlak EC měl zpoždění téměř patnáct minut, takže klasika...  )... stal se tak asi vůbec prvním, kdo zachytil příchozí návštěvníky krajů dalekých.

Jiří se s námi rebelsky nedomluvil podrobně a spoléhal jen na vlastní smysly, že nás tam někde někdy v danou dobu prostě najde, což se mu po chvíli hledání naštěstí povedlo těsně předtím, než jsme vyšli z nádražní budovy. Udělala se první fotka.

Potvrdilo se mi, že jedním z častých projevů AS je i běžná rychlochůze, nikomu tedy nevadila, jen má každý z nás trochu jinak dlouhé nohy... Zamávali jsme Jiřího motorce a v duchu jí popřáli, aby před nádražím netknutě vydržela až do večera a on se tak opět mohl vrátit doslova po vlastní ose a vyrazili jsme na pár kilometrů dlouhou procházku, na které se začalo diskutovat... Martin fotil cestou... Stěžejní téma pro Tomáše bylo po celou dobu srazu jasně dané jeho hlavní zálibou, vlajkami... Slovenská, srbská, chorvatská, ...

Místo cíle určil Michal, já vybral tu hezčí ze dvou různých cest. V čele byla nejprve skupinka mě, Láryfáry a Tomáše Kourka následovaná Jiřím, Michalem, Majdou a Martinem Urbancem, pak už se to různě střídalo, mísilo a přesouvalo.

Došli jsme do Měšťanského pivovaru, kde jsme si srazili dva stoly... Všichni si bez problému objednali, co chtěli... pozitivně mě to překvapilo, očekával jsem, že budou mít někteří trošku nervy...  Většina si dala pivo, nezletilí šalamounsky to nealkoholické a začala ta správná diskuse... například 13letý Martin bude časem dost možná IT kapacitou nového tisíciletí, v tom si rozuměli s Michalem...

Dále jsme se rozhodli ukázat přespolním pár dominant Olomouce a vyrazili přes náměstí směr olomoucké Václavské náměstí a stometrový Dóm svatého Václava... Před ním jsme si povykládali na téma víra a sekty...

Pak jsme se vydali o dóm dál... Aspergerský humor je vůbec tak logický, že napadá i víc Aspergerů zároveň v tu samou chvíli...  Dalším cílem byl pravoslavný kostel svatého Gorazda... Asi jsme před ním stáli tak hlučně, že se nás aktivně někdo optal, jestli se chceme podívat dovnitř a skočil nám pro kněze...  Láryfáry trefně poznamenala, že jsme jak ústav na vycházce...  Vysvětlil jsem rozdíl mezi Katolickou a Pravoslavnou církví.

Před kostelem se s námi rozloučil Jiří, který chtěl jet za světla... Majdě se chystal dát na rozloučení pusu na líci, ta dala najevo své rozhodné odmítnutí...  Komediant jeden...

Dále jsme zamířili navigovaní Martinovou GPS k Mullerově vile... ovšem šli jsme po špatné straně řeky a most byl poněkud "v rozkladu"... Majda ho ale přesto chtěla přejít (klobouk dolů), od čehož jsme ji raději odradili a vydali se už směr nádraží.

Tam jsme se rozhodli ještě sednout si do nádražní pizzerie a využít akce 2+1 zdarma. Láryfáry nás krátce na to opustila s tím, že už jí pojede vlak a že chce být také za světla doma... asi samí vlkodlaci nebo co.

Zorganizoval jsem výběr pizz a objednal je... Byly výborné, posílali jsme si je po celém stole, aby dostal každý každou. S Majdou jsme se pokaždé vzájemně ptali, kdo si vezme ten větší dílek...

Pak nastal další Aspie okamžik, když jsme začali řešit, jak se podělíme o placení... I když na nás nevyšel stejný počet dílků (tři po čtyřech, dva po třech), já navrhoval jednoduše vydělit celkovou cenu pizz počtem lidí... Prý by to ale nebylo spravedlivé, tak tedy že se spočítá cena jednoho dílku a vynásobí se počtem, který kdo měl (zajímavé přitom bylo, že každý navrhoval to, co bylo pro něj osobně MÉNĚ výhodné, než pro ostatní... Po vysvětlení drobného zádrhelu, že bude muset jít o průměrnou cenu dílku pro všechny tři pizzy dohromady, protože cena jednoho dílku pro každou pizzu určit nejde, jelikož máme v ceně jednu pizzu zdarma, jsme začali řešit praktickou stránku placení, protože téměř nikdo neměl přesný obnos peněz a číšníka by z nás asi odvezla rychlá...  Jako nejzdatnější bankéř se projevila Majda.

Zaplatili jsme a vydali se na peron, kde jsme se rozloučili, vyjádřili radost ze setkání, které by se rozhodně mělo zase někdy opakovat a vydali se všichni směrem domů.

Příště už se snad bude moct zúčastnit i Branislav a snad i další...
